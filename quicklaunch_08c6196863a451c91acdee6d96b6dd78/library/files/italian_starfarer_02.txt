Registrazione 2: Sopravvivere e condividere.

Abbiamo bisogno di mangiare e respirare. E senz'acqua non possiamo avere cibo né aria. Perciò, seguiremo gli asteroidi di ghiaccio. 

O quelli fatti di metalli, quando saremo a corto di attrezzi e blocchi da costruzione per la manutenzione della nave. O quelli con cristalli energetici, quando saremo a corto di barre di energia... 

Il punto è: se andiamo solo dove c'è quello che ci serve, dovremmo essere a posto. Semplice, no?

Già, semplice... Il che significa che ci ha pensato anche un sacco di altra gente. E immagino che alcuni di loro abbiano pensato di poter...

Non so come abbiamo fatto a restare vivi. C'è mancato poco, davvero un soffio. Se Sandy fosse stata ancora nel reparto idroponica quando quel missile ci ha colpiti... O se Hamilton non fosse così bravo a sparare... O se Cutter non fosse un chirurgo dannatamente in gamba...

Ce l'abbiamo fatta. Abbiamo dovuto uccidere quattro uomini, ma ce l'abbiamo fatta. E poi abbiamo tenuto un funerale per loro, anche se non ne conoscevamo i nomi. Abbiamo portato il lutto per i pirati che hanno cercato di ammazzarci... Perché mi sento così in colpa per essermi difesa?

Speravo che l'apocalisse ci avrebbe uniti, che ci avrebbe spinti tutti nella stessa direzione. Sapete, credo di non aver imparato niente dall'esempio dei miei genitori. Hanno accaparrato tutto ciò che potevano, senza lasciar entrare nessuno nelle loro vite... E alla fine, un'orda di gente ha abbattuto la porta e si è presa tutto comunque. 

Mi chiedo se la chiave di tutto non sia condividere. Non in modo avventato. Non intendo dire che dovremmo lasciarci morire di fame (e Dio solo sa se è un rischio reale in questi giorni, ora che abbiamo dovuto ricostruire gli orti rialzati e piantare nuove colture...). 

Quello che voglio dire è che, se qualcuno viene da te con lo stomaco vuoto e tu gli dai da mangiare, si crea un debito, o un legame. Quella persona starà dalla tua parte. Sarà tua amica.

Nonostante quello che è successo, non voglio perdere la speranza. Ho bisogno di credere che la galassia sia abbastanza grande per tutti quanti. La Terra non lo era, ma...

Ho bisogno di credere.

++FINE REGISTRAZIONE++
