5. deník: Hrdost vědění.

Nezávislá výzkumná loď IRS Mary Shelley, poslední záznam v deníku. Hovoří profesor Grant Park.

Chase a Ray umřeli bok po boku v boji. Když zavřu oči, pořád slyším jejich výkřiky...

My, uch...

...Ochranná komora, kterou jsme postavili, um... nebyla k danému účelu vhodná. Ze začátku to bylo v pořádku, ale, no...

Pak jsme našli signál, kvůli kterému se ten organismus vylíhnul. Nejdřív se o útok nepokoušel, tak jsme předpokládali, že není agresivní. Ani nepotřeboval moc jídla. Ani, dle mého předpokladu, vzduch. Nebo vodu. Tak jsme pokračovali v experimentech, zkoušeli různé signály... S překlady kontrolního softwaru artefaktu jsme pokročili více během jedné jediné hodiny, než se nám podařilo během předchozích dvou týdnů.

Ale pak, v odpovědi na jeden signál, se ten organismus... změnil. Zmorfoval do jakési kukly a přestal reagovat na příkazy. Načež ta kukla praskla a vyřinuly se desítky a desítky mláďat, které na příkazové signály taky nereagovaly... A měli hlad. A byli dostatečně malí, aby se protáhli ventilací.

Myslím, že na příkazový signál reagují jenom dospělí jedinci. Na otestování této hypotézy je však už moc pozdě. K artefaktu se stejně nedostanu: Dveře blokuje Andersonovo tělo. 

Oni... ho k nim přilepili jakousi pryskyřicí, co zatvrdne jako beton. A nakladli do něj vajíčka. Kéž... kéž bych... 

...Takhle by neměl umřít nikdo.

Co se týče Fletchera... Myslím, že jemu provedli to samé, ale on utekl. Vzal si transportér a nechal nás tu. Bůh ví, jak daleko se dostane bez hyperpohonu, a asi už je stejně mrtvý... A jestli mám pravdu, z těch vajíček se pak tam ve vesmíru něco vylíhne. 

Jestli ho někdo nabere, no... Kdo ví jak daleko by se ty organismy mohly rozšířit?

Co se týče mě... není úniku. Vzduch z lodi jen tak vycucnout nemůžu, sotva by si toho všimli. A nemám dost jídla a vody, abych to tu přečkal.

Mám ale pistoli. 

Jestli někdo tuhle zprávu najde... Je mi to líto. Měli jsme být opatrnější. Chtěli jsme prohloubit studnici lidského vědění, ale místo toho jsme nejspíš prohloubili studnici lidského utrpení.

Jestli se vám podaří zjistit, odkud pocházejí, třeba se vám podaří proti nim něco podniknout. Nahrál jsem všechno, co jsem našel, veškerá data... Všechno je na tomto tabletu. Jsem přesvědčen, že ty organismy někdo vytvořil uměle a že rozhodně odpovídají na signály z artefaktu... Stačí nad nimi jen převzít kontrolu. Kdybych tak měl ten artefakt u sebe, mohl bych...!

...Začali tu teď sekat do dveří. Uslyšeli mě tady. Já... Rozhodl jsem se pro milosrdný odchod ze světa, než se ke mně dostanou. 

Prosím. Použijte ten artefakt. Odešlete ovládací signál a zastavte je. A prosím... 

...Odpusťte mi.

„Má duše bude odpočívat v pokoji. A pokud přesto bude přemýšlet, jistě nebude přemítat o takovýchto věcech. Sbohem.“ 

++KONEC ZÁZNAMU++