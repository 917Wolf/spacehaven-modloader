Registrazione 1: Un grande e improvviso cambiamento.

Nave di ricerca indipendente Mary Shelley, prima registrazione. Parla il comandante Grant Park.

O forse dovrei continuare a definirmi "professore"? Forse no. Dopotutto, questa è una nave, non un'università... Anche se non c'è motivo di pensare che non possa essere entrambe le cose.  

Ho portato con me un paio di colleghi, Anderson e Fletcher, e un paio di dottorandi, Chase e Ray... Brava gente, non ottusi studiosi chiusi nella torre d'avorio, ma dei veri talenti. E, naturalmente, il fatto che Chase e Ray condividano la cabina ci fa risparmiare spazio per altre cose.

La Mary Shelley è... spartana, per usare un eufemismo. Però vola, è ben rifornita e ha tutto il necessario per il nostro sostentamento. Possiamo ampliarla in volo per adattarci a ogni genere di missioni... Tutto quello che ci serve adesso è una direzione. 

Ci ho pensato molto mentre erano in corso i preparativi. In tutta questa agitazione per quella che viene pomposamente chiamata "l'apocalisse", si sono tutti catapultati in questa missione di ricerca di una nuova casa, o di un nuovo pianeta, tanto in fretta da dimenticare cos'è in realtà l'esplorazione dello spazio: cercare nuovi mondi e... beh, il resto lo sapete. Arrivare là dove nessun vulcaniano è mai giunto prima! *ride*

Chissà... Forse la risposta ai nostri problemi è una specie più antica e più saggia che ha affrontato le nostre stesse difficoltà e le ha superate... O forse loro erano abbastanza intelligenti da prevederle prima che si verificassero. Se cerchiamo, è impossibile non scoprire nuove cose sul cosmo... E magari, nel processo, c'imbatteremo per caso in ciò che le altre navi stanno cercando, chi può dirlo.

O forse potremmo essere noi a stabilire un primo contatto.

Comunque sia, sarà interessante.

++FINE REGISTRAZIONE++
