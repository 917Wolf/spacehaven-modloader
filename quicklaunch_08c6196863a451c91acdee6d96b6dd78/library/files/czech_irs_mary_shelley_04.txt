4. deník: Tajemství, které jsem toužil odhalit.

Fascinující. Vskutku fascinující. Ten artefakt vypadá jako nějaká kombinace exotického vysílače hyperprostorového signálu a inkubační komory, nebo možná modulu pro pozastavení motorických funkcí, který se ale nezakládá na kryostázi. Možná je to obojí. A něco je uvnitř!

Bytost uvnitř vykazuje vskutku neobyčejné adaptační znaky, které nemohou být přirozené. Vlastně ani nevím, jestli vůbec musí dýchat vzduch! Samozřejmě to dává vzniknout spoustě otázkám. Vypadá to uměle vyrobené, ale kdo by vyráběl živý organismus schopný přežití a práce ve vesmíru? 

Rozhodně jde totiž o tohle. Tenhle... biodroid? Nebo stvoření? Ať už je to cokoliv, má v mozku orgán citlivý na hyperprostorové signály z toho artefaktu. Zkusili jsme pomačkat různá tlačítka, jestli se nedočkáme nějaké reakce, ale zatím se nic nestalo.

To asi není žádné překvapení. Snažíme se přimět k činnosti technologii, která funguje na principech naprosto odlišných od čehokoliv, co kdy lidstvo vyrobilo. Všechny jejich standardy a protokoly jsou odlišné, a to včetně napětí, obvodové architektury a... všeho! Prostě do té věcičky naslepo šťouráme, ale mám dojem, že Chase a Ray celkem úspěšně postupují s prací na překladech. Je mi vlastně celkem jedno, jestli dělají nějaký výrazný pokrok. Hlavně že se ti dva při společné práci usmívají, to mi vždycky zvedne náladu.

Jestli se jim to povede, vsadím se, že ta bytost bude poslušná v podstatě jako běžný robot. Ale proč by tedy nepostavili robota?

Tahle otázka bude bohužel muset počkat: Fletcher říká, že v tomhle systému dochází dostupná voda. Přesuneme se někam, kde budeme moct zůstat o něco déle, a na lodi postavíme ochrannou komoru, kde ten organismus prostudujeme pořádně. Máme spolehlivou indicii o relativně bohatém systému podél letové trajektorie té opuštěné mimozemské lodi. Třeba tím směrem něco najdeme.

Navigační data připojuji k tomuto záznamu. Záloh přece nikdy není dost...

++KONEC ZÁZNAMU++