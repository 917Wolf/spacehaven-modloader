Registrazione 1: Un posto sicuro.

So che dovrei sentirmi in colpa. Sono stata davvero fortunata. Ci sono ancora milioni di persone che muoiono di fame sulla Terra, mentre io invece sono qui. Al sicuro... più o meno. Quantomeno, se morirò di fame sarà solo colpa mia, il che è molto più di quanto possa dire gran parte della gente al momento.

Mi piacciono anche le persone con cui lavoro. Victor, Hamilton, Cutter, Sandy... Finora andiamo d'amore e d'accordo. Cutter può essere un po' scontroso e Sandy ha chiaramente visto cose di cui non vuole parlare, ma finora siamo tutti di buonumore e lavoriamo bene insieme. Per ora dormiamo tutti in un solo dormitorio, e Hamilton russa come un trattore, perciò sarò contenta quando troveremo il tempo di costruire cabine separate per ognuno...

Ma devo essere onesta. Il suo russare è il massimo delle mie preoccupazioni. È... È da tanto che non mi sentivo così bene.

Il primo passo, nonché il più importante, nel costruire una nave è darle un nome. Abbiamo scelto "Starfarer". Speriamo che con questo nome, la "viaggiatrice stellare" ci porti lontano. Siamo un po'... in disaccordo su cosa faremo esattamente. Credo che Victor e Sandy sentano nei confronti della Fondazione Haven l'obbligo morale di condurre una ricerca seria per trovare Eden.

Io invece credo che dovremmo prima preoccuparci di noi stessi. Se ci prendiamo cura l'uno dell'altro, collaboriamo con gli altri equipaggi e facciamo attenzione, dovrebbe andare tutto bene. E magari troveremo anche Eden, già che ci siamo!

E se non dovesse accadere... Beh, avere un posto sicuro dove dormire e del cibo a disposizione ogni giorno a me sta più che bene. Non vado in cerca di fama e avventura. Mi basta avere una casa.

E, ora che ci penso, farei meglio a rimettermi al lavoro per costruirla. C'è ancora tanto da fare prima che diventi autosufficiente.

++FINE REGISTRAZIONE++
