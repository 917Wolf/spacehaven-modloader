Registrazione 5: Una grande avventura.

Call Me Crazy, diario di bordo... Ultima registrazione.

Dannazione, fa male doverlo dire. Sapere che siamo arrivati fin qui, e ora...

È solo colpa mia. Anche dopo tutto quello che è successo, mi sono fidato del Biondo. Non credevo fosse capace di...

Abbiamo trovato Eden.

È un posto magnifico. Mi sono sempre chiesto che aspetto avesse la Terra prima che la incasinassimo. Blu, verde e bianca. Spero che tratteremo meglio questo pianeta. Spero che abbiamo imparato la lezione.

Ma immagino che se state ascoltando questa registrazione, non avrete bisogno che vi dica che aspetto ha. Complimenti: avete trovato anche voi Eden. Siamo laggiù, da qualche parte. Forse stiamo riuscendo a tirare avanti, si spera. 

Stavamo gridando, esultando e dandoci pacche sulle spalle a vicenda, quando le luci si sono spente. Abbiamo controllato il carico... È stato un atto di sabotaggio, puro e semplice. Brown ha quasi scagliato il Biondo fuori dalla camera d'equilibrio così, su due piedi. Quel bastardo ha espulso nello spazio metà delle nostre barre di energia mentre noi dormivamo, dopodiché ha falsificato la lista di carico. Credo che Chang l'avesse scoperto e affrontato... Maledizione. Avrei dovuto ricontrollare il deposito.

Questo è quanto. Siamo ufficialmente rimasti senza elettricità, al buio, impossibilitati a muoverci. Questo sistema ha tutto ciò che ci serve... ma non possiamo raffinare niente senza energia. Tutti quei cristalli, così vicini da poterli toccare... Ma le luci sono spente, i macchinari non possono funzionare... e non ci sono relitti in giro da cui recuperare risorse.  Siamo a secco di carburante e il distributore più vicino è comunque molto lontano.

Il Biondo non si è nemmeno scusato. Se ne sta lì come se avesse fatto a tutti un enorme favore. Come se avesse salvato il mondo, quel tronfio imbecille.

Chef ha perquisito la sua cabina. A quanto pare, il Biondo è un seguace della Setta di New Haven, quei dannati pazzi che credono che Dio ci aspetti nello spazio e che non dovremmo mai più tornare a vivere sui pianeti, perché Dio ci ha cacciati dall'Eden. E quel libro che leggeva continuamente era una raccolta di sermoni del Visionario. 

Si è fatto fare il lavaggio del cervello proprio sotto i nostri nasi.

Beh, peggio per lui. Noi scendiamo laggiù. Non possiamo mica restare qui senza elettricità, no? L'aria si sta già raffreddando. 

Il Biondo dice che vuole restare qui. A me sta più che bene, tanto sulla navetta c'è comunque posto solo per quattro. E preferisco non dover vedere ogni giorno quel bastardo traditore, finché resteremo bloccati qui.

Non m'importa se si mette in ipersonno o se muore congelato. Non voglio vederlo mai più.

Comunque... direi che questo si può definire un SOS. Se state ascoltando questa registrazione, forse siamo ancora laggiù da qualche parte, in attesa di soccorso. Potrebbe essere difficile trovarci: non possiamo certo costruire una colonia, ora come ora. Sinceramente, sarà già un miracolo non morire di fame, figuriamoci costruire un segnalatore radio.

Ma abbiamo comunque probabilità migliori rispetto al morire congelati là sopra. Spero di vedervi, chiunque voi siate, quando ci troverete.

Fino ad allora...

Qui è Floyd Pierce, comandante della HSS Call Me Crazy. Passo e chiudo.

++FINE DIARIO DI BORDO++