Registrazione 4: Un segreto che desideravo svelare.

Affascinante. Davvero affascinante. Il manufatto sembra essere una via di mezzo tra uno strano trasmettitore iperspaziale e una specie di camera di incubazione, o forse una capsula per l'animazione sospesa che non utilizza l'ibernazione. O forse entrambe le cose. E dentro c'era un occupante!

La creatura all'interno mostra una capacità di adattamento assolutamente sovrannaturale. Non so nemmeno se quella cosa abbia bisogno di respirare! Ovviamente, ciò solleva parecchi interrogativi. Sembra essere stata progettata, ma chi è che progetta una forma di vita che può sopravvivere e operare nello spazio? 

È proprio con questo che abbiamo a che fare. Quel... biodroide? Creatura? Qualunque cosa sia, nel cervello ha un organo che reagisce ai segnali iperspaziali provenienti dal manufatto. Abbiamo provato a premere diversi pulsanti, per vedere se si verificava qualche reazione, ma finora non è successo niente.

Non mi sorprende affatto. Stiamo cercando di attivare un dispositivo tecnologico che funziona in base a principi completamente diversi da qualunque cosa sia mai stata inventata dalla razza umana. Tutti i loro standard e protocolli sono diversi, inclusi i voltaggi, l'architettura dei circuiti e... beh, tutto quanto! Ci muoviamo alla cieca con quest'affare, ma credo che Chase e Ray stiano facendo qualche piccolo passo avanti nella traduzione. Non m'importa se non stanno facendo veri progressi: vedere quei due che sorridono mentre lavorano insieme mi risolleva sempre il morale.

Se dovessero aver successo, però, scommetto che questa creatura si rivelerà ubbidiente come un qualsiasi robot. Ma allora perché non costruire direttamente un robot?

Purtroppo, dovremo ancora attendere una risposta: Fletcher dice che su questo sistema inizia a scarseggiare l'acqua disponibile. Ci sposteremo in un punto dove potremo restare un po' più a lungo e costruire a bordo una zona di contenimento dove poter studiare per bene quest'organismo. Abbiamo una pista promettente per un sistema relativamente ricco sulla traiettoria del relitto alieno. Forse troveremo qualcosa da quella parte.

Ho allegato i dati di navigazione a questa registrazione. Dopotutto, le copie di sicurezza non sono mai troppe...

++FINE REGISTRAZIONE++