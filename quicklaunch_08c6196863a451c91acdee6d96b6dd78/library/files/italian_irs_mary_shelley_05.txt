Registrazione 5: Orgoglio di saggezza.

Nave di ricerca indipendente Mary Shelley, ultima registrazione. Parla il professor Grant Park.

Chase e Ray sono morti combattendo fianco a fianco. Se chiudo gli occhi, sento ancora le loro urla...

Noi...

La zona di contenimento che avevamo costruito era, ehm... inadatta allo scopo. Inizialmente andava tutto bene, ma poi, ecco...

A un certo punto abbiamo trovato un segnale che ha provocato la schiusa dell'organismo. All'inizio non ci ha attaccati, quindi abbiamo pensato che fosse docile. E non aveva neanche bisogno di molto cibo. Né di aria, come avevo previsto. Né di acqua. Così abbiamo continuato a condurre esperimenti, provando diversi segnali... In un'ora abbiamo fatto più progressi nella traduzione del software di controllo del manufatto di quanti ne avessimo fatti nelle due settimane precedenti.

Ma poi, in risposta a un determinato segnale, è... cambiato. Si è trasformato in una specie di crisalide e ha smesso di rispondere ai comandi. Poi la crisalide è scoppiata: all'interno c'erano decine e decine di piccoli, e neanche loro rispondevano al segnale di controllo... Ed erano affamati. Erano abbastanza piccoli da sgusciare via attraverso i condotti.

Credo che solo gli adulti ascoltino il segnale di controllo. Ma... ormai è troppo tardi per verificare quest'ipotesi. E comunque non posso raggiungere il manufatto: il corpo di Anderson blocca la porta. 

L'hanno... incollato lì con una specie di resina che si solidifica come cemento. E hanno deposto le uova dentro di lui. Vorrei... Vorrei poter... 

Nessuno dovrebbe morire così.

Riguardo a Fletcher... Credo che abbiano fatto la stessa cosa anche a lui, ma è fuggito. Ha preso la navetta e ci ha abbandonati. Non so dove credesse di arrivare senza un iperpropulsore, ma penso che sia morto... E se ho ragione, quelle uova si schiuderanno là fuori da qualche parte. 

E se qualcuno lo trova e lo recupera, beh... chissà dove potrebbero arrivare.

Quanto a me... non ho via d'uscita. Aprire i condotti della nave sarebbe inutile: per loro non farebbe differenza. E non ho con me cibo e acqua a sufficienza per aspettare che se ne vadano.

Però ho una pistola. 

Se qualcuno dovesse trovare questo messaggio... mi dispiace. Avremmo dovuto essere più cauti. Volevamo contribuire ad accrescere il sapere dell'umanità, ma temo che abbiamo contribuito soltanto ad accrescere le sue disgrazie.

Forse, se scoprite da dove vengono, riuscirete a fare qualcosa. Ho caricato tutte le nostre scoperte, i nostri dati... È tutto su questo tablet. Sono convinto che quegli affari siano stati progettati, ed è chiaro che rispondano ai segnali del manufatto... Tutto ciò che dovete fare è controllarli. Potrei farlo anch'io, se avessi il manufatto qui con me...

Stanno squarciando la porta. Riescono a sentirmi. Io... prenderò la via più semplice, prima che mi raggiungano. 

Per favore, usate il manufatto. Inviate il segnale di controllo e fermateli. E vi prego... 

Perdonatemi.

"Il mio spirito riposerà in pace e, se pure penserà, sarà in modo diverso. Addio." 

++FINE DIARIO DI BORDO++