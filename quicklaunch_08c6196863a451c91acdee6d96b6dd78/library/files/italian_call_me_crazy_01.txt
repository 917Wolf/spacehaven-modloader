Registrazione 1: Seconda stella a destra.

Dunque, ehm... Questa è la prima registrazione del diario di bordo di Floyd Pierce, comandante della HSS Call Me Crazy. Ho pensato che fosse il caso di iniziare a tenerne uno, ora che abbiamo una nave che può effettivamente volare. Oggi abbiamo installato l'iperpropulsore, il che significa che siamo pronti a partire! Eden, arriviamo!

Brown dice che sono troppo ottimista. È che mi piace pensare che, ecco... Visto che la situazione è così tetra adesso, noi piccole lucine dobbiamo brillare un po' più forte.

Sì, altrettanto, bello. *ride* Mi ha fatto il dito medio. Comunque, ehm...

Quello che voglio dire è che le cose si erano messe male laggiù. Decisamente male. Adesso Londra è praticamente sommersa e, la settimana prima che riuscissimo finalmente a portare la navetta al rifugio, giuro di aver visto un cadavere che galleggiava per strada. Sono felice di non dover più avere a che fare con cose del genere. Mi dispiace per i poveracci che abbiamo abbandonato, ma il programma non può andare più velocemente di così, no? 

Le cose dovranno peggiorare prima di poter migliorare. E continueranno a peggiorare se la gente non avrà un posto dove andare...

Su forum online e social media gira questa... voce? Idea? Non so come chiamarla. Ma, comunque, tutti pensano che là fuori ci sia un pianeta abbastanza simile alla Terra da poterci vivere. Deve avere caratteristiche piuttosto precise: la giusta gravità, la giusta aria... Un sacco di cose giuste. 

Però la galassia è enorme. Deve pur esserci un pianeta così da qualche parte, no?

Su Internet lo chiamano "Eden". E immagino sia quella la nostra missione. Non possiamo mica vivere su queste navi per sempre, giusto? No. Ci serve un pianeta. E quello che, credo, abbiamo imparato dalla Terra è proprio che non dobbiamo fare casini con quello nuovo. Con la Terra non siamo riusciti a stare al passo. 

Ma con Eden sarà diverso. Dobbiamo solo trovarlo. Quindi... è proprio quello che faremo.

++FINE REGISTRAZIONE++

