Registrazione 3: Avanti con coraggio.

Penso ancora che Chang sia troppo... non so... cauto, direi. Credo che non sarà contento finché non riempiremo la stiva con tutto ciò su cui riusciremo a mettere le mani, e probabilmente non gli basterà neanche quello.

Gli ho spiegato che più a lungo restiamo in un posto, più alte sono le probabilità che arrivi qualcuno, e non è detto che sia gente amichevole. Più in fretta ci muoviamo, più saremo al sicuro. Ha detto che stare al sicuro non ci servirà a molto se finiamo le barre di energia.

Gli ho chiesto quante ne abbiamo. "Quindici", ha risposto. Sono tante, perciò non mi preoccupo.

Comunque, ha avuto la sua opportunità. Ci siamo fermati e abbiamo costruito la stazione con il telescopio, e lui ha scavato personalmente in ogni roccia raggiungibile con le capsule. Si lamenta ancora, ma pazienza. Resteremo qui per un po', mentre il telescopio è al lavoro. Probabilmente, faremo piazza pulita di questo sistema prima che abbia finito.

Ad ogni modo, spero che non ci voglia troppo. Devo ammettere che la mia fretta è in parte dovuta al desiderio di finire nella storia come "l'equipaggio che ha trovato Eden". I libri di storia non parlano dei secondi arrivati. Io voglio arrivare lì PER PRIMO.

Il Biondo però mi dà ancora delle rogne. Continua a discutere dei "precedenti dell'umanità" e di come abbiamo provocato "un'estinzione di massa", di come non abbiamo il diritto di fare lo stesso a un altro pianeta. Brown ha risposto che non abbiamo neanche il diritto di lasciar morire milioni di persone. Sarà un problema, e la cosa peggiore è che non posso farci niente di niente, perché sono fermamente schierato da una parte. Non c'è una terza parte neutrale a bordo, solo quattro di noi che pensano che dovremmo trovare Eden e uno che pensa che non dovremmo.

Alla fine gli ho detto di accettare l'inevitabile. "Qualcuno troverà quel dannato pianeta per primo", ho detto. "Quindi tanto vale che lo troviamo noi."

A quel punto, è tornato a leggere nella sua cuccetta. Spero si calmi un po'.

++FINE REGISTRAZIONE++
