Wpis 4: sekret, który pragnąłem odkryć

Fascynujące. Absolutnie fascynujące. Odkryty przez nas artefakt okazał się hybrydą niespotykanego hiperprzekaźnika sygnałów i komory hibernacyjnej, albo może utrzymującą stan zawieszenia czynności życiowych kapsułą, która wykorzystuje inną technologię niż hibernacja. Albo jest i jednym, i drugim. Co więcej, ma pasażera!

Przebywające wewnątrz stworzenie wykazuje niezwykłe zdolności adaptacyjne, które najpewniej nie są naturalnego pochodzenia. Nie mam nawet pewności, czy to coś potrzebuje tlenu do oddychania! Co oczywiście pociąga za sobą wiele kolejnych pytań. Znalezisko wygląda na efekt projektu. Tylko kto konstruuje formę życia, która może przetrwać i pracować w przestrzeni kosmicznej? 

A przecież tego właśnie jesteśmy świadkami. To jakiś... biodroid? Istota? Co by to nie było, w jego mózgu mieści się narząd wrażliwy na sygnały hiperprzestrzenne emitowane z artefaktu. Nacisnęliśmy kilka przycisków w celu sprawdzenia potencjalnej reaktywności, ale póki co bez efektu.

Czego można się było spodziewać. Usiłujemy posługiwać się technologią, której działanie opiera się na zupełnie innych zasadach niż funkcjonowanie wszelkich ludzkich wynalazków. Tutaj standardy i protokoły wyglądają kompletnie inaczej... napięcie, architektura obwodów... wszystko jest inne! Błądzimy niczym dzieci we mgle, ale Chase i Ray robią postępy w rozgryzaniu tej technologii. W sumie to nie wnikam, czy faktycznie idą naprzód, ale lżej mi się robi na sercu, gdy widzę ich uśmiechy.

Mogę się jednak założyć, że jeśli im się uda, to nasze odkrycie okaże się równie posłuszne, co każdy robot. Dlaczego w takim razie ci obcy nie zbudowali robota właśnie?

Niestety, to pytanie nieco poczeka na odpowiedź: Fletcher donosi, że w tym systemie kończy się dostępna woda. Polecimy gdzieś, gdzie będzie możliwy dłuższy pobyt. Wydzielimy na pokładzie izolatkę, która umożliwi nam prowadzenie rzetelnych badań na tym organizmie. Dysponujemy namiarami względnie bogatego w zasoby systemu położonego na trajektorii lotu porzuconego statku obcych. Może coś znajdziemy, lecąc tym szlakiem.

Załączam dane nawigacyjne do tego wpisu. Kopii zapasowych nigdy za wiele...

++KONIEC WPISU++