Wpis 2: brak lęku źródłem potęgi

Rozstanie z Ziemią było... trudniejsze, niż się spodziewałem. Koniec końców to mój dom. Kolebka rodzaju ludzkiego, choć teraz martwa i w ruinie. Zorganizowaliśmy imprezę pożegnalną... Fletcher miał nawet butelkę whisky, którą się zresztą podzielił. Nie była może zbyt dobra, ale od dawna nie miałem żadnego alkoholu w ustach.

Staliśmy i zbieraliśmy się do pożegnania. To znaczy... próbowaliśmy. Wydaje mi się, że nadal rozważaliśmy, czy wznieść toast, gdy zauważyliśmy wyraźny błysk nad zachodnim wybrzeżem Ameryki Północnej. Bomba jądrowa. Co prawda w Kalifornii nie pozostało już chyba nic nadającego się do ataku nuklearnego, ale...

Anderson wzniósł toast: "Za tych biedaków tam, na dole". I tyle. Rozgrzaliśmy hipernapęd i opuściliśmy Ziemię. 

Przeskoczyliśmy kilka systemów, przystając po drodze wyłącznie po to, by wydobyć wszystko, co się do wydobycia nadawało. Od innych statków trzymaliśmy się z dala. Słyszeliśmy historie o astronautach-wykolejeńcach, którzy stawali się piratami lub handlarzami żywym towarem. Naszym orężem jest nauka, a nie broń. Najlepiej nikomu nie rzucać się w oczy.

Po dziesiątkach wykonanych skoków natknęliśmy się na wyjątkowo obiecujący system. Mnóstwo surowców i jeszcze większy ich zapas w zasięgu skoku, brak innych statków na horyzoncie... Głosami większości postanowiliśmy zbudować niewielką stację obserwacyjną. Chase i Ray opracowali teleskop, po czym wymyślili dla niego bardzo stosowną nazwę: Astronomiczny Teleskop Lustrujący Egzoplanety Tudzież Anomalie, w skrócie A.T.L.E.T.A. Zakrawające na ironię miano zważywszy, że pasażerami statku są wyłącznie jajogłowi...

Żadne z nas nie oczekiwało jednak, że nowe cacko tak szybko odkryje anomalię. Bo ledwo co uruchomiliśmy teleskop, gdy ten poinformował nas, że znalazł... cóż... Coś.  I szczerze mówiąc, odczyty w ogóle nie trzymają się kupy. Do głowy nie przychodzi mi żadne naturalne zjawisko, które mogłoby wygenerować takie dane...

Co z kolei sprawia, że próbuję sobie wyobrazić zjawisko... nienaturalne. Ale żaden ziemski statek nie mógłby kryć się za tymi odczytami ATLETY.

Czyżbyśmy więc natknęli się na...

++KONIEC WPISU++

