Registrazione 2: Dritto fino al mattino.

Chang pensa che sia pazzo. Mi ha detto: "Floyd, ci stai chiedendo di cercare un ago color paglia in un campo pieno di balle di fieno". Gli ho detto che almeno era una cosa su cui concentrarsi. Bisogna avere una missione, giusto? Non puoi andare avanti a casaccio nella vita: punti gli occhi su qualcosa e ti impegni per ottenerla. 

Almeno Chef e Brown erano dalla mia parte. Il Biondo invece...

Beh, le sue esatte parole sono state: "Abbiamo già incasinato un pianeta, chi ci dà il diritto di rovinarne un altro?" Gli ho detto che abbiamo imparato dai nostri errori. Non sembrava convinto, ma alla fine ha accettato il fatto di essere in minoranza e se n'è andato a leggere nella sua cuccetta.

Forse cercare Eden è solo una gran perdita di tempo, ma almeno ci dà uno scopo. Quando l'ho detto, Chang e Brown hanno annuito. Chef ha borbottato qualcosa riguardo al rallentare e all'esaminare tutto ciò che riusciamo a trovare a ogni fermata, prima di proseguire, ma personalmente mi piace il ritmo che abbiamo stabilito. Ci tiene in testa a tutte le altre navi partite dalla Terra che ci seguono. Quello strano messaggio che riceviamo dall'iperspazio dice che molti equipaggi si sono ammutinati. Si dice che siano diventati corrotti o violenti, o perfino pazzi. 

Noi andiamo dritti per questa strada, in una direzione in cui non molti vanno, e prendiamo solo ciò che ci serve, prima di proseguire. Fare così ci tiene al sicuro. Se guadagniamo abbastanza terreno, forse potremo permetterci di fermarci e costruire un telescopio spaziale per osservare il profondo cielo. Non possiamo pensare di imbatterci per caso in Eden, su questo Chang ha ragione. Dovremo cercarlo.

Ma prima ci toccherà fare qualche altro salto...

++FINE REGISTRAZIONE++
