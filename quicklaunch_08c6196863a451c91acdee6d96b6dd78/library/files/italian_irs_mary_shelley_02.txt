Registrazione 2: Senza paura e quindi potente.

Lasciarci la Terra alle spalle... non è stato facile come credevo. È pur sempre casa nostra. La culla dell'umanità, seppure distrutta e in rovina. Abbiamo dato una festa d'addio... Fletcher ha portato una bottiglia di whisky da bere in nostra compagnia. Non era di buona qualità, ma era il primo alcolico che bevevo da lungo tempo.

Siamo rimasti lì in piedi a dire addio... o almeno, a provarci. Penso che stessimo ancora decidendo a cosa brindare, quando abbiamo visto chiaramente un bagliore lungo la costa occidentale del Nord America. Una testata nucleare. È difficile immaginare che in California sia rimasto qualcosa che valga la pena di bombardare...

Il brindisi di Anderson è stato "A quei poveracci laggiù", ed è finita così. Abbiamo avviato l'iperpropulsore e siamo partiti. 

Abbiamo saltato alcuni sistemi, fermandoci solo per estrarre quello che riuscivamo a trovare. Non abbiamo disturbato le altre navi. Abbiamo sentito storie di equipaggi ammutinati, dediti alla pirateria e allo schiavismo. Siamo studiosi, non guerrieri. Meglio tenere un basso profilo.

Dopo circa una decina di salti, abbiamo trovato un sistema particolarmente promettente. Abbondanza di risorse, con solo brevi distanze da percorrere per ottenerne altre e nessun'altra nave in vista... Abbiamo messo la cosa ai voti e abbiamo deciso di costruire una piccola stazione d'osservazione. Chase e Ray hanno progettato un telescopio e si sono inventati un nome perfetto da dargli: Mega Operatore Spaziale Telescopico per la Ricerca e l'Osservazione, o M.O.S.T.R.O. Decisamente adatto a una nave che porta il nome dell'autrice di Frankenstein.

Ciò che nessuno di noi si aspettava è stata la rapidità con cui abbiamo rilevato un'anomalia. Il telescopio era stato messo in funzione da poco, quando ci ha detto dove trovare... beh... qualcosa.  Sinceramente, questi dati non hanno alcun senso. Non riesco a pensare a nessun fenomeno naturale che potrebbe produrre dati del genere.

Il che ovviamente fa subito pensare a un fenomeno di tipo non naturale. Ma neanche una nave umana potrebbe produrre dati come questi.

Che si tratti di...?

++FINE REGISTRAZIONE++

