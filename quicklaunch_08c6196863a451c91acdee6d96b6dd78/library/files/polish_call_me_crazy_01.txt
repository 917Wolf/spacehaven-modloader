Wpis 1: druga gwiazda na prawo

No więc... Tu okręt gwiezdny HSS "Call Me Crazy", pierwszy wpis w dzienniku pokładowym; mówi kapitan Floyd Pierce. Pomyślałem sobie, że przydałby się taki dziennik, skoro mam już statek, który jest w stanie się unieść. Dzisiaj zamontowaliśmy hipernapęd, jesteśmy więc gotowi do odlotu! Edenie, nadchodzimy!

...Brown uważa, że grzeszę nadmiarem optymizmu. A mi się po prostu wydaje, że... skoro wszystko tonie w mroku... to takie drobiny jak my muszą emanować tym mocniejszym światłem.

I nawzajem, stary. *śmiech* Właśnie mi pokazał środkowy palec. W każdym razie...

Tam było naprawdę źle. Makabrycznie źle. Teraz Londyn jest praktycznie pod wodą, a na tydzień przed tym, gdy w końcu dostaliśmy się wahadłowcem do naszego schronienia, widziałem ciało dryfujące ulicą. Przysięgam. Cieszę się, że mam to już za sobą. Żal mi tych wszystkich nieszczęśników, którzy tam zostali, ale przecież tego programu nie można przyspieszyć, no nie? 

Póki nie zacznie się poprawiać, będzie o wiele gorzej – zwłaszcza w sytuacji, gdy ludzie nie będą mieli dokąd uciec...

Wszystkie fora i media społecznościowe zdominowała jedna... pogłoska? Pomysł? Sam nie wiem, czy jedno, czy drugie. W każdym razie wszyscy mówią, że gdzieś tam jest planeta przypominająca Ziemię na tyle, że moglibyśmy na niej zamieszkać. Właściwie to musiałaby być identyczna: z odpowiednią grawitacją, atmosferą... i wieloma innymi rzeczami. 

Ale to duża galaktyka. Gdzieś musi się kryć taka planeta, prawda?

Ludzie w sieci nazywają ją "Edenem". I chyba ona będzie celem naszej misji. Przecież nie możemy bez końca mieszkać na tych statkach, no nie? Nie możemy. Potrzebujemy planety. I wydaje mi się, że... dostaliśmy na Ziemi lekcję, jak nie unicestwić naszego nowego domu. Z naszą ojczystą planetą byliśmy mądrzy po szkodzie. 

Z Edenem będzie inaczej. Musimy go tylko znaleźć. A więc... do dzieła.

++KONIEC WPISU++

