Wpis 5: pyszna mądrość ludzka

Niezależny Statek Badawczy IRS "Mary Shelley", ostatni wpis w dzienniku pokładowym. Tu mówi profesor Grant Park.

Chase i Ray zmarli, walcząc ramię w ramię. Nadal słyszę ich przeraźliwe krzyki, gdy przymykam oczy...

My... ech...

...Zbudowana przez nas izolatka okazała się... niedostosowana do funkcji, którą miała spełniać. Na początku nic się nie działo, ale...

W końcu zidentyfikowaliśmy sygnał, który spowodował wyklucie organizmu. Na początku stworzenie nie było agresywne, przyjęliśmy więc, że jest nieszkodliwe. Nowo narodzona istota nie potrzebowała też dużo pokarmu. Ani – zgodnie z moimi przewidywaniami – powietrza. Ani wody. Eksperymentowaliśmy więc dalej, testując rozmaite sygnały... W ciągu godziny zrobiliśmy postępy – odpowiadające naszym dotychczasowym dwutygodniowym wysiłkom – w dekodowaniu oprogramowania sterującego artefaktem.

Potem jednak badane stworzenie w reakcji na jeden sygnał... przeszło zmianę. Przekształciło się w coś w rodzaju poczwarki i przestało reagować na polecenia. Następnie poczwarka pękła, ukazując dziesiątki młodych, które również nie reagowały na sygnał kontrolny... I były głodne. I wystarczająco małe, aby prześlizgnąć się przez zawory.

Podejrzewam, że tylko dorosłe osobniki słuchają sygnału kontrolnego. Tyle że... jest już za późno na zweryfikowanie tej hipotezy. I tak nie mogę dostać się do artefaktu, bo zwłoki Andersona tarasują drzwi. 

Młode... przykleiły go do włazu czymś w rodzaju żywicy, która po zastygnięciu jest niczym beton. I złożyły w nim jaja. Szkoda... Szkoda, że nie zdołałem... 

...Nikt nie zasługuje na taką śmierć.

Co zaś do Fletchera... To chyba coś mu zrobiły, ale zdołał uciec. Zabrał wahadłowiec i nas zostawił. Bóg jeden wie, jak daleko zamierza dolecieć bez hipernapędu, ale zakładam, że już nie wróci... i jeśli się nie mylę, i tak po drodze coś się z tych jajek wykluje. 

Jeżeli ktoś przyjmie go na pokład... Ciekawe, na jaką skalę ci obcy się rozprzestrzenią?

Jeśli o mnie chodzi... Jestem w sytuacji bez wyjścia. Te stworzenia nawet by się nie zorientowały, gdybym odpowietrzył statek. I brakuje mi zarówno jedzenia, jak i wody, żeby to przeczekać.

Mam za to pistolet. 

Jeśli ktoś odnajdzie tę wiadomość... Chciałbym przeprosić. Powinniśmy zachować większą ostrożność. Chcieliśmy pogłębić ludzką wiedzę. Obawiam się, że zamiast tego spotęgowaliśmy ludzką niedolę.

Może jeśli zdołacie ustalić, skąd one pochodzą, jakoś dacie im radę. Wgrałem wszystkie nasze ustalenia, wszelkie dane... Wszystko jest na tym tablecie. Uważam, że te istoty są rodzajem konstruktu i że ewidentnie reagują na sygnały emitowane przez artefakt... musicie tylko przejąć nad nimi kontrolę. Gdybym miał teraz dostęp do tego artefaktu, mógłbym...!

...Przecinają drzwi. Słyszą, że tu jestem. Wybiorę... wybiorę najprostszą drogę "ucieczki", zanim mnie dopadną. 

Proszę. Użyjcie artefaktu. Wyślijcie sygnał kontrolny i powstrzymajcie ich. I błagam... 

...Przebaczcie mi.

"Moja dusza zapadnie w spokojny sen; a jeśli zaś myśli, z pewnością przestanie. Żegnaj". 

++KONIEC DZIENNIKA++