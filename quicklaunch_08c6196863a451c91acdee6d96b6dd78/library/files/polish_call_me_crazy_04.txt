Wpis 4: ziemia na horyzoncie!

Odczyty z teleskopu są obiecujące. W każdym razie nadzieje budzą odpowiednia masa, promień orbity i skład atmosfery. To dość daleko, właściwie na granicy zasięgu teleskopu, ale damy radę.

<Współrzędne załączone>

Poleciłem wykonać pełen test systemów i upewnić się, że wszystko jest gotowe na tip top do długiej sekwencji międzygwiezdnych skoków. Dziesięć minut później Blondie wdał się w bójkę z Changiem. Kompletnie go znokautował! I gdy Chef bandażował kuku Changa, ja musiałem zamknąć Blondiego w jego kabinie. Siedzi tam teraz nadąsany i znowu czyta tę cholerną książkę. 

Spytałem Changa, o co poszło. Zaczął bełkotać o jakimś stanie magazynu, ale czacha dymi mu od prochów. Chef powiedział, że ma konkretne wstrząśnienie mózgu. Może nawet nie pamiętać, co się stało.

...W takim razie może spróbuję się czegoś dowiedzieć od Blondiego. Trzymajcie kciuki.

++pauza++

++nagrywanie++

Zgodnie z przewidywaniem Blondie mnie opierniczył. Nie odpuści człowiekowi. Wygłosił wariacką tyradę na temat "Zatrutego Edenu" i "wielkiego kroku wstecz". Myślałem, że i na mnie się rzuci!

Także... tak. Nadal siedzi w areszcie domowym. Przynajmniej Chang wraca do zdrowia i poznamy jego wersję wydarzeń. Spytałem Browna o wyposażenie. Sprawdził stan magazynów w komputerze pokładowym i stwierdził, że nie mamy braków. Może przydałoby się nieco więcej prętów energii, ale w tym systemie kryształy już się skończyły, a dane z teleskopu wskazują na ich obfitość wokół celu naszej podróży.

Jesteśmy teraz tak BLISKO, że niemal widzę linię mety.  Eden. On tam jest, a my go znajdziemy.

Jeszcze tylko trzy skoki. Trzy dni.

Dokonamy czegoś wielkiego, po prostu to wiem.

++KONIEC WPISU++

