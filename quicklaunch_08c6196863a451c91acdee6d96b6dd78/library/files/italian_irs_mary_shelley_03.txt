Registrazione 3: Animo determinato e volontà risoluta.

Primo contatto. Non riesco ancora a credere che sia successo davvero. Abbiamo trovato la prima, vera prova fisica che dimostra l'esistenza di una civiltà non umana: un'astronave.

Purtroppo è stata abbandonata e non c'erano tracce dell'equipaggio. Abbiamo formulato alcune teorie su quale possa essere il loro aspetto basandoci sugli arredi, e decisamente non si tratta di umanoidi. Anderson pensa che possano essere quadrupedi. 

Stiamo cercando di capire quanto possa essere vecchio il relitto, ma senza successo. Come si fa a datare qualcosa che viene da un altro pianeta? È impossibile! A bordo non c'era abbastanza materiale organico per effettuare una datazione radiometrica e, anche se ci fosse stato, non abbiamo sufficienti informazioni di riferimento per analizzare un mondo alieno! Per quanto ne sappiamo, potrebbe risalire a migliaia di anni fa. Decine di migliaia! Quelli che l'hanno costruito potrebbero essere già tutti morti. Chi può saperlo? Forse l'apocalisse è qualcosa che sopravviene per ogni specie, prima o poi.

Però c'era una luce nell'oscurità. Letteralmente. Un unico dispositivo elettronico alimentato e funzionante. È grande più di due uomini: abbiamo dovuto fissarlo fisicamente alla navetta per portarlo sulla Mary Shelley, e ora è qui, in mezzo al ponte. Non sappiamo nemmeno da dove cominciare, ma faremo del nostro meglio. E il nostro meglio è decisamente tanto.

A tal proposito... Non scoprirò niente se me ne sto seduto qui a registrarmi mentre mi lagno, no? Forza e coraggio, Park: la scienza ti aspetta.

++FINE REGISTRAZIONE++
