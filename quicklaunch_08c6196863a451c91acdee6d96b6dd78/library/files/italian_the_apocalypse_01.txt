La fine non è arrivata con un'esplosione, una fanfara o un fungo atomico. Ci è arrivata addosso... in silenzio. 

Ha avuto inizio nel ventunesimo secolo. L'umanità aveva fatto grandi progressi, ma erano già stati causati troppi danni e gran parte di essi non erano visibili. Il crollo del numero di insetti ebbe ripercussioni negative sulla produzione di colture edibili e sulla biodiversità. E senza di esse, gli ecosistemi di tutto il mondo furono danneggiati. Quando finalmente riducemmo le nostre emissioni di CO2, c'erano ormai pochissimi alberi ad assorbirne l'eccesso. 

Il risultato furono estati caldissime e inverni gelidi. Le specie animali si estinsero al ritmo di migliaia al giorno e, litigando sulle cause e le soluzioni, noi umani ci allontanammo gli uni dagli altri.  I vecchi alleati divennero i più acerrimi nemici. Le nazioni si sgretolarono. I grandi edifici che garantivano il funzionamento di Internet, del commercio globale, dei servizi di pronta consegna e di tutte le altre cose da cui dipendeva la sopravvivenza dell'umanità... caddero in rovina.

Fame, malattie e guerre resero il ventiduesimo secolo ancora più sanguinoso del ventesimo.

Tuttavia, l'umanità è sempre stata in grado di adattarsi. Quando il sole iniziò ad arroventare la terra, inventammo i regolatori termici. Quando le colture morirono, inventammo le capsule orto. Diventammo più bravi a riciclare, a trovare nuove fonti d'energia... Ma eravamo sempre un passo indietro rispetto a dove avremmo dovuto essere. La gente prendeva in giro le grandi aziende tecnologiche e i loro slogan. "La soluzione di ieri, oggi."

Non è che abbiamo distrutto il mondo, ma di sicuro abbiamo reso impossibile la sopravvivenza della civiltà umana così com'era. Troppi luoghi caddero sotto il giogo di una tirannia feudale, o non riuscirono a gestirsi e furono dilaniati dalla carestia, o divennero semplicemente inabitabili a causa dei cambiamenti climatici. 

In tutto questo, non abbandonammo mai l'esplorazione dello spazio. Naturalmente, c'era chi si lamentava: dicevano che era uno spreco di risorse sempre più preziose, che tutto quel denaro e quegli sforzi potevano essere impiegati per risolvere il problema alla base... Ma, ora come ora, sembra che lo spazio sia stato l'unico investimento solido che abbiamo mai fatto. 
