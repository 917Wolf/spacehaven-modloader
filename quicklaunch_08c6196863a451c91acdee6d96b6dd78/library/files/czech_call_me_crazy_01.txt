1. deník: Druhá hvězda vpravo

No, takže... Tady HSS Call Me Crazy, lodní deník, první záznam. Kapitán Floyd Pierce. Napadlo mě, že teď bych měl deník opravdu začít vést, když už teda máme letuschopnou loď. Dneska jsme nainstalovali hyperpohon, takže to znamená, že jsme připraveni na odlet! Edene, vyrážíme!

...Brown si myslí, že jsem přílišný optimista. Jen bych prostě rád... no prostě vyhlídky jsou teď tak špatný, že my optimisti musíme být o to nadšenější.

Jo, ty taky, kámo. +směje se+ Právě mi ukázal fakáče. No, takže...

Bylo to tam dole prostě fakt špatný. Jako že fakt hodně špatný. Londýn je teď v podstatě pod vodou a před týdnem se nám konečně podařilo dostat transportérem do bezpečí. Přísahám, že jsem viděl, jak ulicí plave mrtvola. Jsem rád, že tohle je už za náma. Je mi fakt líto těch chudáků, co tam zůstali, ale tenhle program už to rychleji prostě nezvládá. 

Než se situace zlepší, ještě to bude drsný. A jestli lidi nebudou mít kam jít, bude to horší a horší.

Na všech diskuzních fórech a sociálních sítích se přetřásá jenom tahle... fáma? Nápad? Co to je, to nevím. Všichni si ale malujou, že někde kdo ví kde ve vesmíru je planeta, která je tak akorát podobná Zemi, že by se tam dalo žít. Požadavky jsou ale dost konkrétní: musí tam být správná gravitace, vhodný vzduch, správný... no spousta věcí. 

Galaxie je to ale veliká. Někde tam taková planeta prostě musí být, no ne?

Lidi online jí říkají „Eden“. Takže asi to je teď naše mise. Na těchhle lodích přece nemůžeme žít věčně, ne? Ne. Potřebujeme planetu. A my... Myslím, že na Zemi jsme se až moc dobře naučili, jak nezničit planetu další. S planetou Zemí to už prostě bylo přes čáru. 

Na Edenu to bude jiný. Jen ho musíme najít. Takže... To teď uděláme.

++KONEC ZÁZNAMU++

